
<!DOCTYPE html>

<html lang="en">

<head>
  <meta charset="UTF-8">
  <meta name="viewport" content="width=device-width, initial-scale=1.0">
  <meta http-equiv="X-UA-Compatible" content="ie=edge">
  <link rel="icon" type="image/png" href="/img/sand2.png">
  <link rel="shortcut icon" type="image/x-icon" href="/img/sand2.png">
  <meta property="og:image" content="https://assets-cdn.github.com/images/modules/open_graph/github-octocat.png">
  
  <link rel="stylesheet" href="/css/style.css?v=1.1">
  <title>
    小沙丘的网络漫游记
  </title>
<link rel="stylesheet" href="/css/prism-ghcolors.css" type="text/css"></head>
<body>
  
  <script>
      if (/mobile/i.test(navigator.userAgent) || /android/i.test(navigator.userAgent)){
        document.body.classList.add('mobile');            
      } else{
        document.body.classList.add('pc');
        document.getElementsByTagName("html")[0].style.fontSize="62.5%";
      }
      var u = navigator.userAgent;
var isAndroid = u.indexOf('Android') > -1 || u.indexOf('Adr') > -1; //android终端
var isiOS = !!u.match(/\(i[^;]+;( U;)? CPU.+Mac OS X/); //ios终端
if(isiOS){
  document.body.classList.add('ios');
  document.getElementsByTagName("html")[0].style.fontSize="65%";
           
}
    </script>

  <div class="container">
<!-- 用于文章页面的顶部，提供返回主页和主题页的按键 -->
<!-- 头部开始 -->

<div id="header">
    <p>小沙丘的网络漫游记
      <span> » 
        <a href="/home/">首页</a>
      </span>
      
      <span> » 
          <a href="/tags/草稿/">
            草稿
          </a>
      </span>
      
    </p>
</div>

<!-- 头部结束 -->



<!-- 分类组件，放置于文章页面的顶部，提供上(或下)一篇导航按键。 -->
<div class="asset-nav">
    <div class="entry-categories">
      <p>主题：
        <span> 
            <a href="/tags/草稿/">
              草稿
            </a>
        </span>
      </p>
    </div>
    <div class="entry-location-mobile">
        <span>
            
            <a href="/2018/03/16/poetry-chuanxi-1/">
            &#8676;
            </a>
        </span>
        <span>
            
            <a href="/2018/03/16/poetry-chuanxi-3/">
              &#8677;
            </a>
        </span>
    </div>
    <div class="entry-location">
        <P>上一篇：
                <a href="/2018/03/16/poetry-chuanxi-1/">
                    心即是理 1 | 上卷
                </a>
        </P>
        <P>下一篇：

                <a href="/2018/03/16/poetry-chuanxi-3/">
                    格物无动静 1 | 传习录
                </a>
        </P>
    </div>
</div>

<div class="post">
<div class="title-post">
<h1>格物无分动静2 | 上卷</h1>
<div class="post-meta">
  <p>作者： Lian</p>
  <p>日期：
    2018年03月16日 06:03
  </p>
</div>
</div>



  <div class="page">
      <p>宁王朱宸濠意欲谋反，苦心经营数十年，粮草充足，有才谋士为其用，兵强将广，且收买朝廷重臣若干，万事俱备，在南昌起兵叛乱。</p>
<p>而王阳明作为一个受排挤的落魄官员，却能凭借个人智慧与能力，撬动地方军事力量，团结民兵，打败宁王军队，活捉宁王，前后仅仅历时35天。</p>
<h2 id="主一之功"><a href="#主一之功" class="headerlink" title="主一之功"></a>主一之功</h2><p>陆澄问：“主一之功，如读书则一心在读书上，接客则一心在接客上，可以为主一乎？”</p>
<p>先生曰：“好色则一心在好色上，好货则一心在好货上，可以为主一乎？是所谓逐物，非主一也。主一是专主一个天理。”</p>
<h2 id="立志"><a href="#立志" class="headerlink" title="立志"></a>立志</h2><p>问立志。</p>
<p>先生曰：“只念念要存天理，即是立志。能不忘乎此，久则自然心中凝聚，犹道家所谓‘结圣胎’也。此天理之念常存，驯至于美大圣神，亦只从此一念存养扩充去耳。”</p>
<p>“日间工夫觉纷扰，则静坐。觉懒看书，则且看书。是亦因病而药。”</p>
<p>“处朋友，务相下则得益，相上则损。”</p>
<h2 id="相下得益，相上遭损"><a href="#相下得益，相上遭损" class="headerlink" title="相下得益，相上遭损"></a>相下得益，相上遭损</h2><p>孟源有自是好名之病，先生屡责之。一日，警责方已，一友自陈日来工夫请正。源从旁曰：“此方是寻著源旧时家当。”</p>
<p>先生曰：“尔病又发。”</p>
<p>源色变，议拟欲有所辨。先生曰：“尔病又发。”因喻之曰：“此是汝一生大病根。譬如方丈地内，种此一大树，雨露之滋，土脉之力，只滋养得这个大根。四傍纵要种些嘉谷，上面被此树树叶遮覆，下面被此树根盘结，如何生长得成？须用伐去此树，纤根勿留，方可种植嘉种。不然，任汝耕耘培壅，只是滋养得此根。”</p>
<h2 id="著述乱理"><a href="#著述乱理" class="headerlink" title="著述乱理"></a>著述乱理</h2><p>问：“后世著述之多，恐亦有乱正学。”</p>
<p>先生曰：“人心天理浑然。圣贤笔之书，如写真 传神，不过示人以形状大略，使之因此而讨求其真耳。其精神意气，言笑动止，固有所不能传也。后世著述，是又将圣人所画摹仿誊写，而妄自分析加增以逞其技，其失真愈远矣。”</p>
<h2 id="心如明镜"><a href="#心如明镜" class="headerlink" title="心如明镜"></a>心如明镜</h2><p>问：“圣人应变不穷，莫亦是预先讲求否？”</p>
<p>先生曰：“如何讲求得许多？圣人之心如明镜，只是一个明，则随感而应，无物不照。未有已往之形尚在，未照之形先具者。若后世所讲，欲是如此，是以与圣人之学大背。周公制礼作乐以文天下，皆圣人所能为，尧、舜何不尽为之而待于周公？孔子删述六经以诏万世，亦圣人所能为，周公何不先为之而有待于孔子？是知圣人遇此时，方有此事。只怕镜不明，不怕物来不能照。讲求事变，亦是照时事，然学者却须先有个明的工夫。学者惟患此心之未能明，不患事变之不能尽。”</p>
<h2 id="道无止境"><a href="#道无止境" class="headerlink" title="道无止境"></a>道无止境</h2><p>曰：“然则所谓‘冲漠无朕，而万象森然已具’者，其言何如？”</p>
<p>曰：“是说本自好，只不善看，亦便有病痛。”</p>
<p>“义理无定在，无穷尽。吾与子言，不可以少有所得，而遂谓止此也。再言之十年、二十年、五十年，未有止也。”他日又曰：“圣如尧、舜，然尧、舜之上善无尽；恶如桀、纣，然桀、纣之下恶无尽。使桀、纣未死，恶宁止此乎？使善有尽时，文王何以‘望道而未之见’？”</p>
<h2 id="事上磨人"><a href="#事上磨人" class="headerlink" title="事上磨人"></a>事上磨人</h2><p>问：“静时亦觉意思好，才遇事便不同，如何？”</p>
<p>先曰：“是徒如静养，而不用克己工夫也。如此，临事便要倾倒。人须在事上磨，方立得住，方能‘静亦定，动亦定’。”</p>
<h2 id="上达与下学"><a href="#上达与下学" class="headerlink" title="上达与下学"></a>上达与下学</h2><p>问上达工夫。</p>
<p>先生曰：“后儒教人，才涉精微，便谓上达未当学，且说下学。是分下学上达为二也。夫目可得见，耳可得闻，口可得言，心可得思者，皆下学也；目不可得见，耳不可得闻，口号不可得言，心不可得思者，上达也。如木之栽培灌溉，是下学也；至于日夜之所息，条达畅茂，乃是上达。人安能预其力哉？故凡可用功，可告语者，皆下学。上达只在下学里。凡圣人所说，虽极精微，俱是下学。学者只从下学里用功，自然上达去，不必别寻个上达的工夫。” “持志如心痛，一心在痛上，岂有工夫说闲话，管闲事？”</p>
<h2 id="唯精与唯一"><a href="#唯精与唯一" class="headerlink" title="唯精与唯一"></a>唯精与唯一</h2><p>问：“‘惟精’、‘惟一’是如何用功？”</p>
<p>先生曰：“‘惟一’是‘惟精’主意，‘惟精’是‘惟一’功夫，非‘惟精’之外复有‘惟一’也。‘精’字从‘米’，姑以米譬之。要得此米纯然洁白，便是‘惟一’意。然非加春簸筛拣‘惟精’之工，则不能纯然洁白也。春簸筛拣是‘惟精’之功，然亦不过要此米到纯然洁白而已。博学、审问、慎思、明辨、笃行者，皆所以为‘惟精’而求‘惟一’也。他如‘博文’者即‘约礼’之功，‘格物’‘致知’者即‘诚意’之功，‘道问学’即‘尊德性’之功，‘明善’即‘诚身’之功。无二说也。”</p>
<p>“知者行之始， 行者知之成。 圣学只一个工夫， 知行不可分作两事。”</p>
<p>“漆雕开曰：‘吾斯之未能信。’夫子说之。子路使子羔为费宰，子曰：‘贼夫人之子。’曾点言志，夫子许之。圣人之意可见矣。”</p>
<p>##<br>问：“宁静存心时，可为未发之中否？”</p>
<p>先生曰：“今人存心，只定得气。当其宁静时，亦只是气宁静、不可以为未发之中。”</p>
<p>曰：“未便是中，莫亦是求中功夫？”</p>
<p>曰：“只要去人欲、存天理，方是功夫。静时念念去人欲、存天理，动时念念去人欲、存天理，不管宁静不宁静。若靠那宁静，不惟渐有喜静厌动之弊，中间许多病痛，只有潜伏在，终不能绝去，遇事依旧滋长。以循理为主，何尝不宁静？以宁静为主，未必能循理。”</p>
<p>##</p>
<p>问：“‘孔门言志，由、求任政事，公西赤任礼乐，多少实用。及曾皙说来，却似耍的事，圣人却许他，是意如何？”</p>
<p>曰：“三子是有意必，有意必便偏著一边，能此未必能彼。曾点之意思却无意必，便是‘素其位而行，不愿乎其外。素夷狄，行乎夷狄。素患难，行乎患难。无入而不自得矣。’三子所谓‘汝器也’，曾点便有‘不器’意。然三子之才各卓然成章，非若世之空言无实者，故夫子亦皆许之。”</p>
<p>##</p>
<p>问：“知识不长进，如何？”</p>
<p>先生曰：“为学须有本原，须从本原用力，渐渐‘盈科而进’。仙家说婴儿，亦善譬。婴儿在母腹时，只是纯气，有何知识？出胎后，方始能啼，既而后能笑，又既而能识认其父母兄弟，又既而后能立、能行、能持、能负，卒乃天下事无不可能。皆是精气日足，则筋力日强，聪明日开。不是出胎日便讲求推寻得来。故须有个本原。圣人到位天地、育万物，也只从喜怒哀乐未发之中上养来。后儒不明格物之说，见圣人无不知、无不能，便欲于初下手时讲求得尽，岂有此理？”又曰：“立志用功，如种树然。方其根芽，犹未有干；及其有干，尚未有枝。枝而后叶，叶而后花、实。初种根时，只管栽培灌溉，勿作枝想，勿作叶想，勿作花想，勿作实想。悬想何益？但不忘栽培之功，怕没有枝叶花实？”</p>
<p>##</p>
<p>问：“看书不能明，如何？”</p>
<p>先生曰：“此只是在文义上穿求，故不明。如此，又不如为旧时学问。他到看得多，解得去。只是他为学虽极解得明晓，亦终身无得。须于心体上用功。凡明不得，行不去，须反在自心上体当，即可通。盖四书、五经不过说这心体，这心体即所谓‘道心’，体明即是道明，更无工。此是为学头脑处。”</p>
<p>“虚灵不昧，众理具而万事出。心外无理，心外无事。”</p>
<p>##<br>或问：“晦庵先生曰：‘人之所以为学者，心与理而已。’此语如何？”</p>
<p>曰：“心即性，性即理，下一‘与’字，恐未免为二。此在学者善观之。”</p>
<p>或曰：“人皆有是心，心即理。何以有为善，有为不善？”</p>
<p>先生曰：“恶人之心，失其本体。”</p>
<p>##<br>问：“‘析之有以极其精而不乱，然后合之有以尽其大而无余’，此言如何？”</p>
<p>先生曰：“恐亦未尽。此理岂容分析？又何须凑合得？圣人说‘精一’，自是尽。”</p>
<p>“省察是有事时存养，存养是无事时省察。”</p>
<p>##<br>澄尝问象山在人情事变上做工夫之说。</p>
<p>先生曰：“除了人情事变，则无事矣。喜怒哀乐，非人情乎？自视、听、言、动以至富贵、贫贱、患难、死生，皆事变也。事变亦只在人情里，其要只在‘致中和’，‘致中和’只在‘谨独’。”</p>
<p>##</p>
<p>澄问：“仁、义、礼、智之名，因已发而有？”</p>
<p>曰：“然。”</p>
<p>他日澄曰：“恻隐、羞恶、辞让、是非，是性之表德邪？”</p>
<p>曰：“仁、义、礼、智也是表德。性一而已，自其形体也谓之天，主宰也谓之帝，流行也谓之命，赋于人也谓之性，主于身也谓之心。心之发也，遇父便谓之孝，遇君便谓之忠。自此以往，名至于无穷，只一性而已。犹人一而已，对父谓之子，对子谓之父，自引以往，至于无穷，只一人而已。人只要在性上用功，看得一性字分明，即万理灿然。”</p>
<p>##<br>一日，论为学工夫。先生曰：“教人为学，不可执一偏。初学时心猿意马，拴缚不定，其所思虑，多是人欲一边。故且教之静坐，息思虑。久之，俟其心意稍定。只悬空静守，如槁木死灰，亦无用。须教他省察克治，省察克治之功则无时而可间，如去盗贼，须有个扫除廓清之意。无事时，将好色、好货、好名等私欲逐一追究搜寻出来，定要拔去病根，永不复起，方始为快。常如猫之捕鼠，一眼看着，一耳听着。才有一念萌动，即与克去。斩钉截铁，不可姑容，与他方便。不可窝藏，不可放他出路，方是真实用功。方能扫除廓清，到得无私可克，自有端拱时在。虽曰‘何思何虑’，非初学时事。初学必须思省察克治，即是思诚，只思一个天理，到得天理纯全，便是‘何思何虑’矣。”</p>
<p>##<br>澄问：“有人夜怕鬼者，奈何？”</p>
<p>先生曰：“只是平日不能‘集义’，而必有所谦，故怕。若素行合于神明，何怕之有？”</p>
<p>子莘曰：“正直之鬼不须怕，恐邪鬼不管人善恶，故未免怕？”</p>
<p>先生曰：“岂有邪鬼能迷正人乎？只此一怕，即是心邪，故有迷之者。非鬼迷也，心自迷耳。如人好色，即是色鬼迷；好货，即是货鬼迷；怒所不当怒，是怒鬼迷；惧所不当惧，是惧鬼迷也。”</p>
<p>“定者，心之本体，天理也。动静，所遇之时也。”</p>
<p>##</p>
<p>问：“孔子正名，先儒说上告天子，下告方伯，废辄立郢。此意如何？”</p>
<p>先生曰：“恐难如此。岂有一人致敬尽礼，待我而为政，我就先去废他，岂人情天理？孔子既肯与辄为政，必已是他能倾心委国而听。圣人盛德至诚，必已感化卫辄，使知无父之不可以为人。必将痛哭奔走，往迎其父。父子之爱，本于天性。辄能悔痛真切如此，蒯聩岂不感动底豫？蒯聩既还，辄乃致国请戮。聩已见化于子，又有夫子至诚调和其间，当亦决不肯受，仍以命辄。群臣百姓又必欲得辄为君。辄乃自暴其罪恶，请于天子，告于方伯诸侯，而必欲致国于父。聩与群臣百姓亦皆表辄悔悟仁孝之美，请于天子，告于方伯诸侯，必欲得辄而为之君。于是集命于辄，使之复君卫国。辄不得已，乃如后世上皇故事，率群臣百姓尊聩为太公，备物致养。而始退复其位焉。则君君、臣臣、父父、子子，名正言顺，一举而为政于天下矣。孔子正名，或是如此。”</p>
<p>##</p>
<p>澄在鸿胪寺仓居，忽家信至，言儿病危，澄心甚忧闷，不能堪。 先生曰：“此时正宜用功，若此时放过，闲时讲学何用？人正要在此等时磨练。父之爱子，自是至情，然天理亦自有个中和处，过即是私意。人于此处多认做天理当优，则一向忧苦，不知已是‘有所忧患不得其正’。大抵七情所感，多只是过，少不及者。才过，便非心之本体，必须调停适中始得。就如父母之 表，人子岂不欲一哭便死，方快于心？然却曰‘毁不灭性’。非圣人强制之也，天理本体自有分限，不可过也。人但要识得心体，自然增减分毫不得。”</p>
<p>“不可谓未发之中常人俱有。盖‘体用一源’，有是体即有是用。有未发之中，即有发而皆中节之和。今人未能有发而皆中节之和，须知是他未发之中亦未能全得。”</p>
<p>##</p>
<p>“《易》之辞是‘初九，潜龙勿用’六字，《易》之象是初画，《易》之变是值其画，《易》之占是用其辞。” “‘夜气’是就常人说。学者能用功，则日间有事无事，皆是此气翕聚发生处。圣人则不消说‘夜气’。”</p>
<p>##</p>
<p>澄问操存舍亡章。</p>
<p>曰：“‘出入无时，莫知其乡’，此虽就常人心说，学者亦须是知得心之本体亦元是如此，则操存功夫始没病痛。不可便谓出为亡，入为存。若论本体，元是无出无入的。若论出入，则其思虑运用是出，然主宰常昭昭在此，何出之有？既无所出，何入之有？程子所谓‘腔子’，亦只是天理而已。虽终日应酬而不出天理，即是在腔子里。若出天理，斯谓之放，斯谓之亡。” 又曰：“出入亦只是动静，动静无端，岂有乡邪？”</p>
<p>##<br>王嘉秀问：“佛以出离生死诱人入道，仙以长生久视诱人入道，其心亦不是要人做不好，穷其极至，亦是见得圣人一截。然非入道正路。如今仕者，有由科，有由贡，有由传奉，一般做到大官，毕竟非入仕正路，君子不由也。仙、佛到极处，与儒者略同。后世儒者，又只得圣人下一截，分裂失真，流而为记诵、词章、功利、训诂，亦卒不免为异端。是四家者，终身劳苦，于身心无分毫益。视彼仙、佛之徒，清心寡欲，超然于世累之外者，反若有所不及矣。今学者不必先排仙、佛，且当笃志为圣人之学。”</p>
<p>先生曰：“所论大略亦是。但谓上一截、下一截，亦是人见偏了如此。若论圣人大中至正之道，彻上彻下，只是一贯，更有甚上一截、下一截？‘一陰一陽之谓道’，但‘仁者见之便谓之仁，知者见之便谓之智，百姓又日用而不知，故君子之道鲜矣。’仁、智岂可不谓之道，但见得偏了，便有弊病。”</p>
<p>“蓍固是《易》，龟亦是《易》。”</p>
<p>##<br>问：“孔子谓武王未尽善，恐亦有不满意。”</p>
<p>先生曰：“在武王自合如此。”</p>
<p>曰：“使文王未没，毕竟如何？”</p>
<p>曰：“文王在时，天下三分已有其二。若到武王伐商之时，文王若在，或者不致兴兵，必然这一分亦来归了。文王只善处纣，使不得纵恶而已。”</p>
<p>##<br>唐诩问：“立志是常存个善念，需要为善而去恶否？”</p>
<p>曰：“善念存时，即是天理。此念即善，更思何善？此念非恶，更去何恶？此念如树之根芽。立志者，长立此善念而已。‘从心所欲不逾矩’，只是志到熟处。”</p>
<p>“精神、道德、言动，大率收敛为主，发散是不得已。天地人物皆然。”</p>
<p>##</p>
<p>问：“文中子是如何人？”</p>
<p>先生曰：“文中子庶几‘具体而微’，惜其蚤死。” 问：“如何却有续经之非？” 曰：“续经亦未可尽非。”</p>
<p>请问。</p>
<p>良久曰：“更觉‘良工心独苦’。”</p>
<p>“许鲁斋谓儒者以治生为先之说亦误人。”</p>
<p>##</p>
<p>问仙家元气、元神、元精。</p>
<p>先生曰：“只是一件，流行为气，凝聚为精，妙用为神。”</p>
<p>“喜、怒、哀、乐本体自是中和的。才自家着些意思，便过不及，便是私。”</p>
<p>问“哭则不歌。”</p>
<p>先生曰：“圣人心体自然如此。”</p>
<p>“克己须要扫除廓清，一毫不存，方是。有一毫在，则众恶相引而来。”</p>
<p>##</p>
<p>问《律吕新书》。</p>
<p>先生曰：“学者当务之急，算得此数熟亦恐未有用。必须心中先具礼乐之本方可。且如其书说，多用管以候气。然至冬至那一时刻，管灰之飞，或有先后须臾之间，焉知那管正值冬至之刻？须自心中先晓得冬至之刻始得。此便有不通处。学者须先从礼乐本原上用功。”</p>
<p>##</p>
<p>曰仁云：“心犹镜也。圣人心如明镜，常人心如昏镜。近世格物之说，如以镜照物，照上用功，不知镜尚昏在，何能照？先生之格物，如磨镜而使之明，磨上用功，明了后亦未尝废照。”</p>
<p>##</p>
<p>问道之精粗。</p>
<p>先生曰：“道无精粗，人之所见有精粗。如这一间房，人初进来，只见一个大规模如此。处久，便柱壁之类，一一看得明白。再久，如柱上有些文藻，细细都看得出来。然只是一间房。”</p>
<p>##<br>先生曰：“诸公近见时少疑问，何也？人不用功，莫不自以为已知为学，只循而行之是矣。殊不知私欲日生，如地上尘，一日不扫便又有一层。着实用功，便见道无终穷，愈探愈深，必使精白无一毫不彻方可。”</p>
<p>##</p>
<p>问：“知至然后可以言诚意。今天理人欲知之未尽，如何用得克己工夫？”</p>
<p>先生曰：“人若真实切己用功不已，则于此心天理之精微，日见一日，私欲之细微，亦日见一日。若不用克己工夫，终日只是说话而已，天理终不自见，私欲亦终不自见。如人走路一般，走得一段方认得一段，走到歧路时，有疑便问，问了又走，方渐能到得欲到之处。今人于已知之天理不肯存，已知之人欲不肯去，且只管愁不能尽知，只管闲讲，何益之有？且待克得自己无私可克，方愁不能尽知，亦未迟在。”</p>
<p>##</p>
<p>问：“道一而已，古人论道，往往不同，求之亦有要乎？”</p>
<p>先生曰：“道无方体，不可执著。欲拘滞于文义上求道，远矣。如今人只说天，其实何尝见天？谓日、月、风、雷即天，不可；谓人、物、草、木不是天，亦不可。道即是天。若识得时，何莫而非道。人但各以其一隅之见，认定以为道止如此，所以不同。若解向里寻求，见得自己心体，即无时无处不是此道。亘古亘今，无终无始，更有甚同异？心即道，道即天。知心则知道、知天。”又曰：“诸君要实见此道，须从自己心上体认，不假外求，始得。”</p>
<p>##<br>问：“名物度数，亦须先讲求否？”</p>
<p>先生曰：“人只要成就自家心体，则用在其中。如养得心体，果有未发之中，自然有发而中节之和，自然无施不可。苟无是心，虽预先讲得世上许多名物度数，与己原不相干，只是装缀临时，自行不去。亦不是将名物度数全然不理，只要‘知所先后，则近道’。”又曰：“人要随才成就，才是其所能为。如夔之乐，稷之种，是他资性合下便如此。成就之者，亦只是要他心体纯乎天理。其运用处皆从天理上发来，然后谓之‘才’。到得纯乎天理处，亦能‘不器’。使夔、稷易艺而为，当亦能之。”又曰：“如‘素富贵，行乎富贵。素患难，行乎患难’，皆是‘不器’。此惟养得心体正者能之。”</p>
<p>##<br>“与其为数顷无源之塘水，不若为数尺有源之井水，生意不穷。” 时先生在塘边坐，旁有井，故以之喻学云。</p>
<p>问：“世道日降，太古时气象如何复见得？”</p>
<p>先生曰：“一日便是一元。人平旦时起坐，未与物接，此心清明景象，便如在伏羲时游一般。”</p>
<p>##</p>
<p>问：“心要逐物，如何则可？”</p>
<p>先生曰：“人君端拱清穆，六卿分职，天下乃治。心统五官，亦要如此。今眼要视时，心便逐在色上；耳要听时，心便逐在声上。如人君要选官时，便自去坐在吏部；要调军时，便自去坐在兵部。如此，岂惟失却君体，六卿亦皆不得其职。”“善念发而知之，而充之。恶念发而知之，而遏之。知与充与遏者，志也，天聪明也。圣人只有此，学者当存此。”</p>
<p>##</p>
<p>澄曰：“好色、好利、好名等心，固是私欲，如闲思杂虑，如何亦谓之私欲？”</p>
<p>先生曰：“毕竟从好色、好利、好名等根上起，自寻其根便见。如汝心中决知是无有做劫盗的思虑，何也？以汝元无是心也。汝若于货、色、名、利等心，一切皆如不做劫盗之心一般，都消灭了，光光只是心之本体，看有甚闲思虑？此便是‘寂然不动’，便是‘未发之中’，便是‘廓然大公’。自然‘感而遂通’，自然‘发而中节’，自然‘物来顺应’。”</p>
<p>##</p>
<p>问志至气次。</p>
<p>先生曰：“志之所至，气亦至焉之谓，非极至、次贰之谓。‘持其志’，则养气在其中。‘无暴其气’，则亦持其志矣。孟子救告子之偏，故如此夹持说。”</p>
<p>##<br>问：“先儒曰：‘圣人之道，必降而自卑。贤人之言，则引而自高。’如何？”</p>
<p>先生曰：“不然。如此却乃伪也。圣人如天，无往而非天，三光之上天也，九地之下亦天也。天何尝有降而自卑？此所谓大而化之也。贤人如山岳，守其高而已。然百仞者不能引而为千仞，千仞者不能引而为万仞。是贤人未尝引而自高也。引而自高则伪矣。”</p>
<p>##</p>
<p>问：“伊川谓‘不当于喜怒哀乐未发之前求中’，延平却教学者看未发之前气象，何如？”</p>
<p>先生曰：“皆是也。伊川恐人于未发前讨个中，把中做一物看，如吾向所谓认气定时做中，故令只于涵养省察上用功。延平恐人未便有下手处，故令人时时刻刻求未发前气象，使人正目而视惟此，倾耳而听惟此，即是‘戒慎不睹，恐惧不闻’的工夫。皆古人不得已诱人之言也。”</p>
<p>##<br>澄问：“喜、怒、哀、乐之中和，其全体常人固不能有，如一件小事当喜怒者，平时无有喜怒之心，至其临时，亦能中节，亦可谓之中和乎？”</p>
<p>先生曰：“在一时一事，固亦可谓之中和。然未可谓之大本、达道。人性皆善。中、和是人原有的，岂可谓无？但常人之心既有所昏蔽，则其本体虽亦时时发见，终是暂时暂灭，非其全体大用矣。无所不中，然后谓之大本；无所不和，然后谓之达道。惟天下之至诚，然后能立天下之大本。”</p>
<p>##<br>曰：“澄于中字之义尚未明。”</p>
<p>曰：“此须自心体认出来，非言语所能喻。中只是天理。”</p>
<p>曰：“何者为天理？”</p>
<p>曰：“去得人欲，便识天理。”</p>
<p>曰：“天理何以谓之中？”</p>
<p>曰：“无所偏倚。”</p>
<p>曰：“无所偏倚是何等气象？”</p>
<p>曰：“如明镜然，全体莹彻，略无纤尘染著。”</p>
<p>曰：“偏倚是有所染著，如著在好色、好利、好名等项上，方见得偏倚。若未发时，美色、名、利皆未相著，何以便知其有所偏倚？”</p>
<p>曰：“虽未相著，然平日好色、好利、好名之心原未尝无，既未尝无，即谓之有，即谓之有，则亦不可谓无偏倚。譬之病疟之人，虽有时不发，而病根原不曾除，则亦不得谓之无病之人矣。须是平日好色、好利、好名等项一应私心扫除荡涤，无复纤毫留滞，而此心全然廓然，纯是天理，方可谓之喜、怒、哀、乐未发之中，方是天下之大本。”</p>
<p>##</p>
<p>问：“‘颜子没而圣学亡’，此语不能无疑。”</p>
<p>先生曰：“见圣道之全者惟颜子。观喟然一叹可见。其谓‘夫子循循然善诱人，博我以文，约我以礼，是见破后如此说。博文、约礼如何是善诱人？学者须思之。道之全体，圣人亦难以语人，须是学者自修自悟。颜子‘虽欲从之，末由也已’，即文王‘望道未见’意。望道未见，乃是真见。颜子没而圣学之正派遂不尽传矣。”</p>
<p>##</p>
<p>问：“身之主为心，心之灵明是知，知之发动是意，意之所著为物，是如此否？”</p>
<p>先生曰：“亦是。”</p>
<p>“只存得此心常见在， 便是学。 过去未来事， 思之何益？徒放心耳！”</p>
<p>“言语无序，亦足以见心之不存。”</p>
<p>##</p>
<p>尚谦问孟子之不动心与告子异。</p>
<p>先生曰：“告子是硬把捉著此心，要他不动；孟子却是集义到自然不动。”又曰：“心之本体，原自不动。心之本体即是性，性即是理。性元不动，理元不动。集义是复其心之本体。”</p>
<p>“万象森然时，亦冲漠无朕。冲漠无朕，即万象森然。冲漠无朕者，‘一’之父；万象森然者，‘精’之母。‘－’中有‘精’，‘精’中有‘－’。“心外无物。如吾心发一念孝亲，即孝亲便是物。”</p>
<p>##</p>
<p>先生曰：“今为吾所谓格物之学者，尚多流于口耳。况为口耳之学者，能反于此乎？天理人欲，其精微必时时用力省察克治，方日渐有见。如今一说话之间，虽只讲天理，不知心中倏忽之间，已有多少私欲。盖有窃发而不知者，虽用力察之尚不易见，况徒口讲而可得尽知乎？今只管讲天理来顿放著不循，讲人欲来顿放著不去，岂格物致知之学？后世之学，其极至只做得个‘义袭而取’的工夫。”</p>
<p>##</p>
<p>问格物。</p>
<p>先生曰：“格者，正也，正其不正以归于正也。”</p>
<p>问：“‘知止’者，知至善只在吾心，元不在外也，而后志定。”</p>
<p>曰：“然。”</p>
<p>问：“格物于动处用功否？”</p>
<p>先生曰：“格物无间动静，静亦物也。孟子谓‘必有事焉’，是动静皆有事。” “工夫难处，全在格物致知上。此即诚意之事。意既诚，大段心亦自正，身亦自修。但正心、修身工夫亦各有用力处。修身是已发边，正心是未发边。正心则中，身修则和。” “自‘格物’‘致知’至‘平天下’，只是一个‘明明德’，虽‘亲民’亦‘明德’事也。‘明德’是此心之德，即是仁。‘仁者以天地万物为一体’，使有一物失所，便是吾仁有未尽处。”“至善者性也，性元无一毫之恶，故曰至善。止之，是复其本然而已。”</p>
<p>##<br>问：“知至善即吾性，吾性具吾心，吾心乃至善所止之地，则不为向时之纷然外求而志定矣。定则不扰扰而静；静而不妄动则安；安则一心一意只在此处。千思万想，务求必得此至善，是能虑而得矣。如此说是否？”</p>
<p>先生曰：“大略亦是。”</p>
<p>##<br>问：“程子云：‘仁者以天地万物为一体。’何墨氏兼爱，反不得谓之仁？”</p>
<p>先生曰：“此亦甚难言，须是诸君自体认出来始得。仁是造化生生不息之理，虽弥漫周遍，无处不是，然其流行发生，亦只有个渐，所以生生不息。如冬至一陽生，必自一陽生而后渐渐至于六陽。若无一陽生，岂有六陽？陰亦然，惟有渐，所以便有个发端处，惟其有个发端处，所以生。惟其生，所以不息。譬之木，其始抽芽，便是木之生意发端处。抽芽然后发干，发干然后生枝生叶，然后是生生不息。若无芽，何以有干有枝叶？能抽芽，必是下面有个根在，有根方生，无根便死。无根何从抽芽？父子、兄弟之爱，便是人心生意发端处，如木之抽芽。自此而仁民，而爱物，便是发干生枝生叶。墨氏兼爱无差等，将自家父子、兄弟与途人一般看，便自没了发端处。不抽芽，便知得他无根，便不是生生不息，安得谓之仁？孝弟为仁之本，却是仁理从里面发出来。”</p>
<p>##<br>问：“延平云：‘当理而无私心。’当理与无私心，如何分别？”</p>
<p>先生曰：“心即理也。无私心即是当理，未当理便是私心。若析心与理言之，恐亦未善。”</p>

  </div>
</div>


<p class="nav-foot">
  <span class="left"><a href="/2018/03/23/poetry-chuanxi-109/">« 良知即是未发之中 9...</a></span>
  <span class="right"><a href="/2018/03/21/poetry-chuanxi-26/">一以贯之 7 | 传... »</a></span>
</p>

<!-- 文档信息 -->
<div class="post-foot">
  <h3>文档信息</h3>
  <ul>
    <li>版权声明：自由转载-非商用-非衍生-保持署名（
      <a href="http://creativecommons.org/licenses/by-nc-nd/3.0/deed.zh">创意共享3.0许可证</a>）
    </li>
    <li>作者：<a href="/">Lian</a></li>
    <li>日期：2018年03月16日 06:03</li>
    <li>邮箱：lian1925@126.com</li>
  </ul>
</div>
      




<div class="content-comment">
  <h2>留言</h2>
  
  
		
</div>

<!-- 评论输入组件，填写数据：留言，称呼，电子邮件 -->

<div class="form-comment">
  <h2>
		我要发表看法
	</h2>

	<form method="post" 
	target="targetIfr"
	action="">
	 <!-- 留言正文 -->
	 
		
<p>
	<label for="comment-content">
		您的留言:
	</label>
</p>

<p>
	<textarea 
	id="comment-content" 
	name="content" 
	rows="10" cols="50">
	</textarea>
</p>

		<!-- 姓名 -->
	 
		
<p>
	<label for="comment-author">
		您的大名:
	</label>
</p>

<p>
	<input 
	id="comment-author" 
	name="author" 
	size="30" 
	value=""
	pattern="^.{2,150}$"
	required
	>
	<span class="hint">
			 «-必填
	</span
</p>


		<!-- 微信 -->
	 
		
<p>
	<label for="comment-wechat">
		您的微信:
	</label>
</p>

<p>
	<input 
	id="comment-wechat" 
	name="wechat" 
	size="30" 
	value=""
	pattern="^[a-zA-Zd_]{5,}$"
	
	>
	<span class="hint">
			 «-选填，不公开
	</span
</p>


		<!-- 电子邮箱 -->
		
		
<p>
	<label for="comment-email">
		电子邮箱：
	</label>
</p>

<p>
	<input 
	id="comment-email" 
	name="email" 
	size="30" 
	value=""
	pattern="^[a-zA-Z0-9_-]+@[a-zA-Z0-9_-]+(.[a-zA-Z0-9_-]+)+$"
	
	>
	<span class="hint">
			 «-选填，不公开
	</span
</p>


		
		<p>

		
<div class="button">
    <input 
    class="submit-button" 
    onclick="doButton('addComment')"
    value="发表">
    <span class="hint"> «- 点击按钮</span>
</div>
		</p>
	</form>
	<iframe name="targetIfr" style="display:none"></iframe> 
</div>


<!-- data:{
	name:'',
	type:'passwor',
	label:'您的大名',
	hint:'',
	pattern:'[A-z]{3}',
	required:"required"
} -->


<p id="info-meta" style="display:none;">
  poetry-chuanxi-2
</p>


<p id="info-url" style="display:none;">
  
</p>

<div class="footer">
  Copyright @ <a href="/">lian</a> | 2009-2018
</div>

</div>

<script src="/js/jquery.js"></script>
<script src="/js/APlayer.min.js"></script>
<script src="/js/post.js"></script>

</body>

</html>

